།།འཇམ་དབྱངས་དམར་སེར་གྱི་བསྙེན་ཐབས་ཉུང་གསལ་བཞུགས་སོ།  །ན་མོ་མཉྫུ་ཤྲི་ཡེ།  འཇམ་དབྱངས་དམར་སེར་དཔའ་བོ་གཅིག་པའི་བསྙེན་པ་བྱེད་ན།  འདིའི་རྗེས་གནང་དང་མན་ངག་ལེགས་པར་ཐོབ་པས་དབེན་ཞིང་ཡིད་དང་མཐུན་པའི་གནས་སུ་ཕྱག་དར་བྱ།  འཇམ་དཔལ་གྱི་སྐུ་བརྙན་བྲིས་འབུར་ཡོད་ན་རང་ལ་ཞལ་ཕྱོགས་ནས་བཞུགས།  མདུན་དུ་མཆོད་གཏོར་བཤམ།  རང་ཉིད་ཀྱིས་ཁས་བླངས་པའི་ཚུལ་ཁྲིམས་དང་།  ཁྲུས་དང་།  གཙང་སྦྲའི་ཀུན་སྤྱོད་ལ་གནས་པས་གཟའ་སྐར་སྦྱོར་བྱེད་ཤིས་པའི་ཉི་ཤར་ནས་བརྩམས་ཏེ་ཐུན་བཞིའི་རིམ་པས་ཉམས་ལེན་ལ་འཇུག  །སྒྲུབ་ཐབས་རྗེ་བཙུན་གོང་མས་མཛད་པའམ།  གོང་མའི་གསུང་སོར་བཞག་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་སོགས་ཡིག་ཆ་ཁུངས་ཐུབ་ལྟར་ཉམས་སུ་བླངས་ཏེ།  རབ་མཚན་མའི་བསྙེན་པ་རྟགས་མཐོང་བ།  འབྲིང་དུས་བསྙེན་ཟླ་བ་དྲུག  །ཐ་མ་གྲངས་བསྙེན་འབུམ་ཕྲག་བརྒྱད་ཁ་སྐོང་དང་བཅས་པ་བཟླ།  སྦྱིན་སྲེག་དམིགས་བསལ་མ་བཤད་པས་མི་དགོས།  ཐུན་ཐམས་ཅད་ལ་བཟླས་པའི་མཇུག་ཏུ།  ན་མོ་མཉྫུ་ཤྲི་ཡེ་ཀུ་མཱ་ར་བྷཱུ་ཏཱ་ཡ།  བོ་དྷི་ས་ཏྭཱ་ཡ།  མ་ཧཱ་ས་ཏཱ་ཡ།  མ་ཧཱ་ཀཱ་རུ་ཎི་ཀཱ་ཡ།  ཏ་དྱཱ་ཐཱ།  ༀ་ཨ་ར་ཛེ།  བི་ར་ཛེ།  ཤུདྡྷེ་བི་ཤུདྡྷེ།  ཤོ་དྷ་ཡ་བི་ཤོ་དྷ་ཡ།  ཨ་མ་ལེ༑  བི་མ་ལེ།  ནིརྨ་ལེ།  ཛ་ཡ་ཝ་རེ།  རུ་རུ་ཙ་ཡེ།  ཧཱུྂ་ཧཱུྂ་ཧཱུྂ།  ཕཊ་ཕཊ་ཕཊ་སྭཱ་ཧཱ།  ཞེས་ཤེས་རབ་བློ་འཕེལ་གྱི་གཟུངས་འདིའང་ཅི་རིགས་པར་བཟླ་བར་འཕགས་པ་རིན་པོ་ཆེས་གསུངས་པས་བརྒྱ་རྩ་ནས་ཉེར་གཅིག་གི་བར་ཅི་ནུས་བཟླ།  ཐུན་གཉིས་སམ།  སྔ་ཐུན་གྱི་མཇུག་ཏུ་གཏོར་མ་འབུལ།  ཐུན་མཚམས་རྣམས་སུ་མཚན་བརྗོད་སོགས་འཇམ་དཔལ་གྱི་བསྟོད་པའི་རིགས་དང་མཎྜལ་ལ་འབད།  བར་ཆད་གྱི་ལྟས་བྱུང་ན་མི་གཡོ་བའི་སྒོམ་བཟླས་ཀྱིས་བསྲུང་།  དེ་ལྟར་བརྩོན་པས་ཐོག་མར་འཛིན་བློ་སྐྱེ་ཞིང་།  རིམ་གྱིས་སྙན་ངག་སོགས་ལ་བློ་གྲོས་ཀྱི་མཐུ་ཕུན་སུམ་ཚོགས་པར་འགྱུར་པ་ནི་ངེས་པའོ།  །ཞེས་པའང་མཉྫུ་གྷོ་ཥས་བྲིས་པ་དགེ།